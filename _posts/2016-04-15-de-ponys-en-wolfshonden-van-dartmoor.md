---
inFeed: true
hasPage: true
inNav: false
inLanguage: null
starred: false
keywords: []
description: 'Het wonderlijke Dartmoor National Park, in het zuidwesten van Groot-Brittannië, is het territorium van de Dartmoor Pony. En in de verraderlijke moerassen en mistige veengronden schijnt ook de verschrikkelijke wolfshond te schuilen.'
datePublished: '2016-04-15T16:11:08.394Z'
dateModified: '2016-04-15T16:10:51.996Z'
title: De pony’s en wolfshonden van Dartmoor
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-04-15-de-ponys-en-wolfshonden-van-dartmoor.md
published: true
url: de-ponys-en-wolfshonden-van-dartmoor/index.html
_type: Article

---
# De pony's en wolfshonden van Dartmoor

**Het wonderlijke Dartmoor National Park, in het zuidwesten van Groot-Brittannië, is het territorium van de Dartmoor Pony. En in de verraderlijke moerassen en mistige veengronden schijnt ook de verschrikkelijke wolfshond te schuilen.**

![](https://the-grid-user-content.s3-us-west-2.amazonaws.com/88485f65-318c-48ed-942a-a862a36b8d21.jpg)

Dagelijkse mistbanken of niet, vandaag schijnt de zon. Een absoluut unicum in Dartmoor National Park, waar meestal dikke mist boven de moors (heide) hangt, het vaak regent en het nog vaker somber, grauw en typisch Engels weer is. Soms is de mist zo dik dat de vliegtuigen in Exeter uren aan de grond moeten blijven.

Om een klassieke indruk van het park te krijgen huur ik een auto: een knalrode Jaguar Mk II 3.8 liter uit 1961\. Verlekkerd bekijk ik de auto van onder tot boven en van voor naar achter. De Jaguar lijkt perfect bij Dartmoor te passen: tijdloos, mysterieus. Ik start de motor. Met een lage grom schiet de auto weg. Stuurbekrachtiging was duidelijk nog niet uitgevonden in '61, dus de rit (vol bochten, heuveltjes en andere wegopstoppingen) wordt een ware krachtmeting. ![](https://the-grid-user-content.s3-us-west-2.amazonaws.com/a03297a3-bb23-44d5-bf96-b3ad9f52361d.jpg)

Op gepaste snelheid (langzaam en met stijl) rijd ik door het Engelse landschap, over smalle weggetjes, waar twee auto's elkaar nét kunnen passeren. In het park moet ik een aantal keer stoppen, omdat midden op de weg een kudde schapen loopt of een paar wilde Dartmoor pony's oversteken.

De Dartmoor pony is een van de vele ponysoorten die eigen zijn aan Groot-Brittannie. Vroeger had elke streek wel zijn eigen type en hoewel pony's tegenwoordig het lullige imago hebben van kinderpaardje, zijn ze oorspronkelijk gefokt voor hardcore werk. Beroemde neefjes als de Shetland- of de IJslandse pony werd zelfs door de Vikingen als strijdros ingezet. ![](https://the-grid-user-content.s3-us-west-2.amazonaws.com/ba3642e8-fbb8-4813-8e06-5b1dee4559f6.jpg)

De Dartmoor pony zelf werd in de middeleeuwen gefokt om tin vanuit de mijnen door heidegebieden te transporteren. Met een zware last door wind en weer: keihard werk, waar normale paarden niet geschikt voor zijn. Maar de Dartmoor pony's zijn al een tijdje met pensioen en tegenwoordig lopen er in het park zo'n 2500 vrijgesteld van arbeid rond. Maar hoewel ze officieel wild zijn, kun je merken dat ze generaties gelegen nog tam waren: sommigen laten zich aaien.

![](https://the-grid-user-content.s3-us-west-2.amazonaws.com/3b984aea-201e-4d5a-b505-59d9d0c8c1a9.jpg)

Om het woeste landschap te proeven moet ik de auto laten staan en de wandelschoenen aantrekken. Een wandeling kun je het beste beginnen in Warren House Inn, het café dat er prat op gaat dat het vuur in de haard er nooit dooft. Het is bovendien het hoogste café in het zuiden van Engeland en het heeft een prachtig uitzicht over de heide. Als je geluk hebt, is er plaats vrij op het terras en kun je zittend in de zon met een pint van de omgeving genieten. Omdat Doombar het lokaal gebrouwen bier is, probeer ik dat als eerste. En... het smaakt. Misschien een tweede?

![](https://the-grid-user-content.s3-us-west-2.amazonaws.com/dd6c0089-0e13-423e-8e2c-634b4e8c30e6.jpg)

Wandelen over de heide in Dartmoor is niet hetzelfde als een wandeling over de Veluwe, waar je zonder landkaart niet verdwaalt. Dartmoor National Park is een groot heuvelachtig gebied vol groene grassen, lage beplanting, hier en daar een verdwaalde boom, varens, kletsnatte vlaktes, prehistorische opgravingen en hoge en kale granieten rotspartijen (tors). Afstanden zijn verraderlijk: wat dichtbij lijkt, kan soms wel uren lopen zijn. En: het moeras ligt op de loer. Elk jaar verdwijnt er wel een mens of pony in de zompige grond.

Heerlijk om eens flink uit te waaien, maar vooral de moerasachtige vlaktes zorgen ervoor dat je een goede landkaart mee moet nemen om te voorkomen dat je ineens midden in een moeras terechtkomt. Een goede tip van een lokale bewoner: als de bodem beweegt of erg zacht aanvoelt dan moet je maken dat je wegkomt, want grote kans dat je in een moeras bent gelopen. 

![](https://the-grid-user-content.s3-us-west-2.amazonaws.com/64ad25ac-5ed8-42a3-ab09-86b0ec589361.jpg)

Het allerleukste van wandelen over de heide in Dartmoor is met het verhaal van The Hound of the Baskervilles in je hoofd. In dit boek gaan Sherlock Holmes en Dr. Watson op zoek naar de zwarte killerhond die op de heide van Dartmoor leeft en de familie Baskerville uitmoordt. Een heerlijk gruwelijk verhaal. De auteur Doyle beschreef de moors in het verhaal alsof hij een reisgids schreef, waardoor je veel zult herkennen. Zo schreef hij bijvoorbeeld een scène waarin Sherlock Holmes bovenop een grijze, granieten Tor verschijnt. Als je tijdens een wandeling langs een tor loopt en je ziet iemand bovenop de rots staan, dan gaat je hart ineens sneller kloppen. Even waan je je een personage in het boek zelf. Zeker als er dan ook nog eens een hond gaat grommen.

![](https://the-grid-user-content.s3-us-west-2.amazonaws.com/31a0a354-f54a-4d16-b5f8-46a7ce01a848.jpg)

Als je op zondag een wandeling over de heide gaat maken, dan kan het gebeuren dat je niet alleen bent. Zondag lijkt de dag van de Engelse families uit de omgeving van Dartmoor te zijn. Ze zijn een dagje uit, de honden en/of hun kinderen aan het uitlaten of maken gewoon een wandelingetje over hun favoriete stukje heide. Zijn ze dan totaal niet bang voor dé hond der honden? The Hound of the Baskervilles? Nee, absoluut niet. Ze lachen erom als je ze ernaar vraagt, wijzen even naar hun eigen zwarte labrador die braaf zit te wachten en lopen dan weer verder. Nee, bang zijn ze hier niet. Wel kijken ze nog een keer om... als de Jaguar met een grom tot leven komt. Ik rijd verder...  de mist in, die als een deken over Dartmoor gaat liggen. 

Checklist

Je kunt Dartmoor op verschillende manieren bereiken. De snelste manier is om naar Exeter te vliegen. Vliegtuigmaatschappij Flybe heeft rechtstreekse vluchten van Amsterdam naar Exeter: www.flybe.com Tickets zijn vanaf ongeveer 30 pond per enkele reis te verkrijgen.

Een aanrader om te logeren is de B&B Byleat. Een fantastische B&B bij mensen die op de bovenste verdieping van hun huis drie kamers voor gasten hebben vrijgemaakt. De kamers hebben ieder een eigen sfeer. Uniek aan deze B&B is misschien wel de heer des huizes zelf: een vat vol verhalen, ervaringen, anekdotes en informatie. Als je dacht je ontbijt in een kwartiertje weg te werken heb je het mis, want John zorgt er persoonlijk voor dat je ontbijt uitloopt tot soms wel anderhalf uur. Deze B&B zit vlak  tegen het Dartmoor National Park aan. Een kamer is vanaf 80 pond per nacht te verkrijgen.