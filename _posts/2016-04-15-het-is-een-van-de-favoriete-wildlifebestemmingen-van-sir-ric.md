---
inFeed: true
hasPage: true
inNav: false
inLanguage: null
starred: false
keywords: []
description: Het is een van de favoriete wildlifebestemmingen van sir Richard Attenborough. En het ligt niet eens aan de andere kant van de wereld.
datePublished: '2016-04-15T16:18:12.419Z'
dateModified: '2016-04-15T16:17:23.331Z'
title: ''
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-04-15-het-is-een-van-de-favoriete-wildlifebestemmingen-van-sir-ric.md
published: true
url: het-is-een-van-de-favoriete-wildlifebestemmingen-van-sir-ric/index.html
_type: Article

---
**Het is een van de favoriete wildlifebestemmingen van sir Richard Attenborough. En het ligt niet eens aan de andere kant van de wereld.**
![](https://the-grid-user-content.s3-us-west-2.amazonaws.com/e6c1dc96-e223-4f78-8ca4-c95305332d56.jpg)

Northumberland is een vreemd stuk Engeland. Het heeft geen grote, beroemde steden of bekende nationale parken. In plaats daarvan heeft het vooral leegte en eindeloze vergezichten over golvende heuvels, die in de lente felgeel kleuren van het lijnzaad. ![](https://the-grid-user-content.s3-us-west-2.amazonaws.com/671c968b-7c94-47e3-a9bf-046a3563af7f.jpg)

Je krijgt hier het gevoel alsof dit stukje Great Britain vergeten is. Een rit naar de kust van Northumberland voelt alsof je teruggaat in de tijd. Kleine landweggetjes door weilanden, omzoomd door typisch Engelse heggen, kronkelen naar Seahouses, een kustplaatsje waar de tijd in de jaren zestig stil is gezet. 

Een keer per jaar, in de zomer, wordt het stadje met zijn pastelkleurige huisjes uit zijn mistige slaap gewekt. De nevels uit zee worden tijdelijk verjaagd door een zwak Engels zonnetje. Het dorp loopt vol met vakantiegangers die leven op fish & chips en zuurstokken. Seahouses ruikt dan naar vis en motorolie uit de schepen in de haven, waar kleine vissersbootjes met toeristen af en aan varen. Want net voor de kust, een paar kilometer in de zee, liggen de ruwe diamanten in de kroon van het Engelse natuur: de Farne Eilanden. ![](https://the-grid-user-content.s3-us-west-2.amazonaws.com/b0b2a4b5-326b-4f91-a26f-40fcd3f9f011.jpg)

De National Trust, de organisatie die het natuurlijke erfgoed in Engeland beheert, kocht deze rotsen 90 jaar geleden van de industrieel William Armstrong. Er werd na twee jaar touwtrekken 800 pond voor betaald en dat bleek de deal van de eeuw, want sindsdien zijn de eilanden uitgegroeid tot een symbool van goed natuurbeheer. In 1951 werden de eilanden gekenmerkt als 'van bijzonder wetenschappelijk belang' en in 1993 werden ze nationaal natuurreservaat. Sir David Attenborough beschrijft de eilanden als zijn favoriete dierenplek in het Verenigd Koninkrijk. ![](https://the-grid-user-content.s3-us-west-2.amazonaws.com/e534f4f0-c12a-4ed9-b1b0-76f7b2cd9887.jpg)

We schepen in de haven in op één van de scheepjes en tuffen over de onstuimige zee. De rotsen komen dichter -en dichterbij en wat eerst het geruis van de zee leek, wordt een oorverdovend lawaai: het geluid van 150.000 vogels. Overal waar we kijken zijn vogels, vogels en nog eens vogels: op de rotsen, in zee en in de lucht. Ook wij worden bekeken: een grote kolonie van zeehonden kijkt verbaasd naar ons schommelende bootje, een indringer in hun eilandenrijk.

De Farne Eilanden zijn een oase voor 23 soorten zeevogels: stormvogels, noordse sterns, zeekoeten, alken, eidereenden en aalscholvers, en wat landvogels, zoals boerenzwaluwen en bonte kwikstaarten. Maar het lievelingetje van de toeristen zijn de papegaaiduikers. Het clowneske vogeltje doet het hier goed, want vorig jaar -in 2015- werden maar liefst 39.962 broedparen geteld. De puffins blijven hier de hele zomer. Eind juli, begin augustus trekken ze massaal weg. Bijna 80.000 papagaaiduikers zetten dan koers naar het noorden van Schotland en naar IJsland. Daar leven ze negen maanden op zee, voordat ze weer terugkeren om te broeden.

Ze lijken misschien koddig, maar een papegaaiduiker is een stevig vogeltje dat tegen een stootje kan. Ze wonen op de koudste zeeën ter wereld en kunnen duiken tot Jules Verne-achtige diepten. En in tegenstelling tot veel andere zeevogels zijn hun aantallen stabiel. Ondanks een wereldwijde stijging van de temperatuur van het zeewater, waarin hun favoriete maaltje de zandspiering zwemt, zie je ze hier met de bek vol vis uit het water ploppen. Terwijl we aan land gaan en voorzichtig rondlopen, zien we ze gemoedelijk rondscharrelen.

De extreem natte zomer van 2015 zorgde voor een dip. Er werden veel nestholen overstroomd en dat zorgde voor een daling van het aantal papegaaiduiker-kuikens. Maar Nathan Wilkie, een van de rangers die we op de eilanden tegenkomen, maakt zich geen zorgen. "Zeker, heeft het slechte weer is niet goed geweest voor de papegaaiduikers," vertelt Wilkie. "Maar van de 34.000 broedparen hier controleren we er slechts 100." De rangers zijn volgens hem meer bezig om hongerige grijze zeehonden uit de buurt van de nesten te houden.

Elke dag zetten negen rangers van de National Trust zich voor de eilanden in. Het is een koorddans, waarin de rangers evenwicht moeten vinden tussen toerisme en natuurbescherming. Ze moeten bezoekers de schoonheid van de eilanden laten zien en ze informeren, maar er ook voor zorgen dat die de broedvogels niet storen. 

In het hoogseizoen, wanneer de kuikens net uit hun ei zijn gekropen, moeten de rangers ervoor zorgen dat de 400 paar menselijk voeten die dagelijks uit de boten stappen, niets plattrappen. In de zomer krijgen de eilanden tienduizenden bezoekers over de vloer, maar over het algemeen gaat dat goed.  "De mensen houden over het algemeen goed rekening met nestelende zeevogels", aldus Wilkie. "Ze weten dat ze zijn te gast in de habitat van deze vogels en houden zich aan de richtlijnen." De Farne Eilanden zijn daarmee een rots in de branding: zowel voor de natuur als voor de mensen die ervan willen genieten.

Checklist

Northumberland heeft een aantal prachtige uitgestrekte zandstranden en duinen. Als je van kastelen houdt: Bamburgh is het een van de mooiste kastelen van Engeland, een indrukwekkende ring van torens en kantelen rond een Normandische toren. Handig voor voor de dagen wanneer het weer slecht is, wat uiteraard nogal wel eens kan gebeuren in Engeland. De kuststrook is ook populair bij surfers, wandelaars met honden, ruiters, vissers en alle anderen die van ruimte en leegte houden.

****