---
inFeed: true
hasPage: true
inNav: false
inLanguage: null
starred: false
keywords: []
description: "De jungle is vol geluiden. Overal klinken prrrtt's, iiiieeew's en toktoktokken. maar dieren zie ik niet. Ik kijk om me heen, zoek, speur, tuur, maar ik ontdek niets. Zelfs een reiger op een tak zie ik pas als de gids hem aanwijst. Hoe doet hij dat? 7 trucs voor wilde dieren spotten in Costa Rica."
datePublished: '2016-04-15T15:40:18.911Z'
dateModified: '2016-04-15T15:38:05.074Z'
title: 7 tips om dieren te spotten
author: []
sourcePath: _posts/2016-04-15-7-tips-om-dieren-te-spotten.md
published: true
authors: []
publisher:
  name: null
  domain: null
  url: null
  favicon: null
url: 7-tips-om-dieren-te-spotten/index.html
_type: Article

---
# 7 tips om dieren te spotten

**De jungle is vol geluiden. Overal klinken prrrtt's, iiiieeew's en toktoktokken. maar dieren zie ik niet. Ik kijk om me heen, zoek, speur, tuur, maar ik ontdek niets. Zelfs een reiger op een tak zie ik pas als de gids hem aanwijst. Hoe doet hij dat? 7 trucs voor wilde dieren spotten in Costa Rica.**
![](https://the-grid-user-content.s3-us-west-2.amazonaws.com/b98e90d0-e993-45a9-924c-29838d69c60c.jpg)

Hoe kan het dat een gids een reiger op een tak ziet zitten en ik niet? Zoals je misschien wel weet zijn reigers best grote vogels, ook in Costa Rica. Heb ik een bril nodig? Zou mijn gids soms laserogen hebben? Bezit hij bijzondere gaven, die alleen gidsen hebben? Niets van dat alles. 

Maar als ik niet eens een reiger op een tak kan spotten, hoe moet ik dan een kikkertje van nog geen centimeter vinden of kleine witte vleermuisjes met varkensneusjes? 

Ricardo werkt al jaren als gids in Tortuguero, een natuurpark in het noordoosten van Costa Rica. Ricardo is bijna iedere dag op pad en kent iedere boom, struik, bloem en dier. Dat is zijn grote voordeel, want hij weet uit ervaring waar hij de dieren kan vinden. Maar voor iedereen die niet in Costa Rica woont, heeft Ricardo een paar handige trucs.  

**Truc 1: Ken de vormen.**

Heel simpel eigenlijk! Je moet weten hoe de dieren eruit zien. De vorm, de grootte, de kleur. Dat is belangrijk, want pas als je dat weet, weet je waarnaar je moet zoeken.
![](https://the-grid-user-content.s3-us-west-2.amazonaws.com/2098f609-e463-4ba5-8124-c80b1f083a62.jpg)

**Truc 2: Ken het leefgebied.**

Ricardo weet precies van ieder dier in welke planten, struiken en bomen de dieren te vinden zijn. Aardbeikikkers vind je meestal dicht bij de stam van een boom, op de grond of tegen de stam aan.

**Truc 3: Ken de geluiden.**

Elk dier maakt een ander geluid. Door het dier het kennen, weet je ook welk geluid het maakt. En door goed te luisteren, weet je waar het geluid vandaan komt. Je hoeft dan alleen maar naar die kant te gaan en goed om je heen te kijken.
![](https://the-grid-user-content.s3-us-west-2.amazonaws.com/526c07da-fe5d-410b-9193-64a9c8bd17ee.jpg)

**Truc 4: Ken de leefgewoontes. **

Dieren hebben allemaal hun eigen gewoontes. Er zijn dieren die het liefst hoog in de bomen zitten, want daar zijn ze veilig. Er zijn dieren die alleen 's nachts leven en overdag slapen. Dat is handig om te weten; het heeft weinig zin om midden op de dag naar ze op zoek te gaan. Er zijn dieren die zich onder palmbladen verstoppen. De witte vleermuis bijvoorbeeld: die slaapt overdag het liefst onder een zelfgemaakte bladertent. Het is daarom ook handig om niet alleen de leefgewoontes van de dieren te kennen, maar ook alle bomen, struiken en planten te kennen. 

**Truc 5: Kijk naar afwijkingen.**

Ok√©, je weet naar welke bomen en planten je moet kijken. En dan? Dan kijk je naar afwijkende vormen in een boom of een struik. Misschien zie je wel een gekke bobbel in de boom hangen. Bobbels horen over het algemeen niet in bomen; je gaat beter kijken, want het zou zomaar een luiaard of een aap kunnen zijn.
![](https://the-grid-user-content.s3-us-west-2.amazonaws.com/7371ae59-c3b6-4522-ab23-13e4e85c99fb.jpg)

**Truc 6: Kijk naar bewegingen.**

Kijk naar bewegingen in de bomen en struiken. Als die bobbel bijvoorbeeld beweegt en het waait niet, dan zou dat wel eens een dier kunnen zijn.

**Truc 7: Kijken! **

Gidsen kijken altijd heel goed om zich heen. Let maar eens op: zelfs als je met een gids praat, kijkt hij om zich heen. Er kan namelijk zomaar een dier ergens hoog in een boom zitten.

Zo, met deze 7 'wilde dieren spot'-trucjes moet het helemaal goed komen. En anders... kun je altijd een gids meenemen. Die ziet alles. Wedden?

****