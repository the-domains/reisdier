---
inFeed: true
hasPage: true
inNav: false
inLanguage: null
starred: false
keywords: []
description: 'Natuur is op de Galapagos Eilanden zo dichtbij, dat je er bijna letterlijk over struikelt. Nergens anders op aarde zijn de dieren zo weinig geïnteresseerd in mensen.'
datePublished: '2016-04-15T14:28:00.265Z'
dateModified: '2016-04-15T14:27:54.543Z'
title: De natuurfilm die de Galapagos heet
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-04-15-de-natuurfilm-die-de-galapagos-heet.md
published: true
url: de-natuurfilm-die-de-galapagos-heet/index.html
_type: Article

---
# De natuurfilm die de Galapagos heet

**Natuur is op de Galapagos Eilanden zo dichtbij, dat je er bijna letterlijk over struikelt. Nergens anders op aarde zijn de dieren zo weinig geïnteresseerd in mensen.**

![](https://the-grid-user-content.s3-us-west-2.amazonaws.com/ccdb4336-0616-445c-bd00-9ebdded21a96.jpg)

Een slapende zeeleeuw midden op het pad wijkt niet als ik langs hem loop, een broedende Jan-van-Gent kijkt stoïcijns voor zich uit en een leguaan snuit nogmaals z'n neus. Slechts de indringende geur van vogel- en zeeleeuwenpoep doet me beseffen dat ik niet naar een natuurfilm kijk, maar er onderdeel van uitmaak. Dit is echt en dit zijn de Galapagos Eilanden, waar de natuur overal is en zich niets van je aantrekt. 

Om dat zo te houden worden bezoekers streng gereguleerd. De enige manier om van eiland naar eiland te komen is door een cruise te boeken. De routes van de schepen zijn vooraf bepaald door de autoriteiten van het Galapagos National Park. Door ze te verspreiden wordt voorkomen dat iedereen op hetzelfde moment ergens aan land gaat. 'Dat is om de dieren te beschermen en om hun gedrag niet te beïnvloeden,' vertelt bemanningslid Patricio Vargas. 'Zij zien mensen niet als bedreiging en blijven vaak gewoon zitten, zwemmen of liggen als je ze benadert.' 

Uiteraard gelden er strenge regels. Regel 2: 'Houd afstand en benader de dieren niet dichterbij dan twintig meter.' Hmm, dat is met de beste wil van de wereld makkelijker gezegd dan gedaan, vooral als het zeeleeuwen en leguanen betreft. Deze dieren zijn nauwelijks onder de indruk van de mensen die 'hun' eiland bezoeken en liggen her en der verspreid, inclusief op de aangelegde paden. Ze zijn niet van plan om ook maar een centimeter uit te wijken. Een ooglid wordt slechts geopend om te kijken wie er langs schuifelt om vervolgens geeuwend weer verder te tukken. 

Toch moet je blijven uitkijken; het zijn en blijven wilde dieren en je zit nou eenmaal niet in je luie stoel thuis voor de buis naar een natuurfilm te kijken. Gelukkig is er regel 1: 'Voer de dieren niet, stoor ze niet en respect de natuur.' En dus loopt de groep keurig met een boogje om de zeeleeuw heen.

Ieder eiland heeft een volledig eigen karakter, waardoor iedere tocht een nieuwe ontdekkingstocht is. Heeft het ene eiland een keiharde, gitzwarte vulkanische korst, waartussen nauwelijks iets groeit, dan struikel je op het volgende eiland over de zeeleeuwen, leguanen, vogels en knalrode krabben. Op het derde eiland verwonder je dat er zoveel verschillende kleuren groen bestaan. 

En tussen al die eilanden vind je het blauw van de Stille Oceaan. De horizon gaat op en neer, op en neer, op en... \# Net op tijd het toilet bereikt. 

De dagen op de schepen zijn goed georganiseerd. 's Avonds word je op de hoogte gesteld van de excursies die de volgende dag worden gehouden. Erbij wordt vermeld hoe zwaar en lang een betreffende wandeling is, wat voor soort schoenen je het beste kunt aantrekken, wat je onderweg tegen kunt komen en of het een wet of een dry landing is. Iedere excursie op het land en zelfs in het water start met een tochtje in een opblaasbare boot. Na afloop van iedere excursie word je terug aan boord verwelkomd met een hapje en een drankje. Fijn is dat het schip 's nachts vaart en pas de volgende morgen vlak voor een nieuw eiland afmeert.

De meeste dagprogramma's beginnen rond de klok van zeven uur. Dit mede doordat de licenties om op de eilanden te zijn van zes uur 's ochtends tot zes uur 's avonds zijn. De ochtendwandelingen worden vaak gevolgd door een uurtje snorkelen op de meest dierrijke plekjes. 

Zoals het kleine maar fijna Isla Bartolome, waar ik vanaf de rubberboot in het water plons. Een kleine Galapagospinguïn dobbert in het water. Hij is druk bezig met het schoonpoetsen van zijn zwart-witte verendos. Ongenadig snel pikt hij met zijn snavel oude veertjes uit zijn dos, waarbij hij af en toe om zijn as tolt om ook bij de verste veertjes te komen. Vervolgens schiet hij als een raket door het zeewater om een eindje verderop zijn schoonmaakwerkzaamheden te herhalen.

Idyllisch genoeg komt er op dat moment een school doktersvissen voorbij. Sereen zwemmen ze achter elkaar aan, tot er een bedenkt dat het tijd is om om te draaien. Als één vis keert de school zich om zijn route te vervolgen. Op de zeebodem schiet een middelgrote manta onder een laagje zand tevoorschijn en wappert rustig weg, en even verderop zwemt een jongvolwassen Galapagoshaai voorbij.

Geen van de dieren maakt aanstalten er vandoor te gaan. Geen van de dieren is bang. Nee, het is geen natuurfilm en geen dierentuin. Ik blijf de mantra's herhalen om mijzelf er van te overtuigen dat alleen het glas van mijn snorkelbril mij scheid van het dierenrijk voor mij, niet centimetersdik glas van een televisie of het aquarium in Artis. Voor een ogenblik ben ik onderdeel van de natuur, die op nog geen dertig centimeter van mij vandaan voorbij dobbert. 

Checklist

KLM vliegt rechtstreeks vanaf Schiphol naar Quito en Guayaquil. Vanuit beide steden zijn de Galapagoseilanden per vliegtuig te bereiken. Afhankelijk van de cruise die je boekt, is de vlucht naar de Galapagos inbegrepen.

Verschillende Nederlandse reisorganisaties bieden rondreizen in Ecuador aan waarin ook de Galapagoseilanden opgenomen zijn. Mocht je het zelf willen uitzoeken, dan boek je het makkelijkst bij een van de vele reisbureautjes in het toeristische centrum van Quito een vlucht en de cruise. Je kunt onderhandelen over de prijs. Cruises kunnen vanaf 1000 euro voor vijf dagen geboekt worden. Er wordt onderscheid gemaakt tussen o.a. Toerist class, First class en Luxe class. Alle boten vertrekken vanaf de haven van Puerto Ayora.

**  
  
**