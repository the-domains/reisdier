---
inFeed: true
hasPage: true
inNav: false
inLanguage: null
starred: false
keywords: []
description: "Hoog in de Alpen, op de grens van Zwitserland en Italië, ligt de Sint-Bernhardpas. Hier leeft de meest heldhaftige hondensoort ter wereld.\L\L"
datePublished: '2016-04-14T16:45:13.874Z'
dateModified: '2016-04-14T16:44:37.322Z'
title: 'De sint-bernhards van de Grote Sint-Bernhardpas '
author: []
sourcePath: _posts/2016-04-14-de-sint-bernhards-van-de-grote-sint-bernhardpas.md
published: true
authors: []
publisher:
  name: null
  domain: null
  url: null
  favicon: null
url: de-sint-bernhards-van-de-grote-sint-bernhardpas/index.html
_type: Article

---
Hoog in de Alpen, op de grens van Zwitserland en Italië, ligt de Sint-Bernhardpas. Hier leeft de meest heldhaftige hondensoort ter wereld.  
![](https://the-grid-user-content.s3-us-west-2.amazonaws.com/3f138fa1-4a81-40df-9fb3-e7ac9f6cab82.jpg)

Het is een harde, onverbiddelijke omgeving, met een sfeer alsof het niet bij deze planeet hoort. De sneeuw ligt er zeven maanden per jaar, tot diep in de zomer. Vaak is de bergpas in wolken gehuld. Al vroeg werden hier op de Grote Sint-Bernhardpas honden gefokt om mensen te zoeken en te helpen. Na lang fokken kregen ze ergens in de negentiende eeuw de vorm die iedereen kent: de sint-bernhard, enorm groot en zwaar, met waterende ogen en een onvoorwaardelijke trouw.  ![](https://the-grid-user-content.s3-us-west-2.amazonaws.com/3f165694-eed5-4b98-b0c8-51a8434e0735.jpg)

Nog steeds worden ze 's zomers op de pas gehouden. Hoewel hun winterverblijf in het dal comfortabeler is, zijn ze het liefste hier hoog in de bergen, vertelt Anne Hölzer van Fondation Barry, de stichting die de dieren verzorgt en traint. "Ze houden van deze zware omstandigheden, de kou en de rotsen, daar zijn ze voor gemaakt. En ze krijgen hier veel aandacht van de toeristen", aldus de hondentrainster. "Dat is ook de reden waarom het zo'n goede reddingshond is. Ze zijn gewoon dol op mensen en ze doen alles voor je."  

De Grote Sint-Bernhardpas was eeuwenlang de enige manier om van West-Europa naar Italië te komen. De Italiaanse geestelijke Bernard van Aosta, naar wie de pas is vernoemd, bouwde er in de elfde eeuw een reizigershotel. Hier konden vermoeide reizigers bijkomen van de zware, gevaarlijke klim naar 2500 meter hoogte. Dit hospice is inmiddels zo'n duizend jaar continue in gebruik. 
> 
> Onze deur heeft geen slot

Hoewel het sinds de bouw van de Sint-Bernhardtunnel een stuk rustiger geworden is op de pas, kloppen er nog dagelijks wandelaars aan. 
"Onze deur heeft geen slot", vertelt José Mittaz, die het hospice met tientallen bedden beheert. "Iedereen kan hier onderdak krijgen." Tenminste, als je de pas op bent komen lopen en liefst ook op bedevaart bent naar Rome. Want aan allemaal toeristen die hier voor de lol willen komen slapen heeft het hospice geen behoefte. "Daar is het hotel aan de overkant van de straat voor." 

Dit is een spirituele plek, wil Mittaz benadrukken, ook heel geschikt voor lastige jongeren. "'s Winters ontvangen we hier jongeren die even uit hun omgeving gehaald moeten worden'', zegt de priester. "Meestal doet het ze wonderen om op een plek te zijn die ver van alles ligt." En als ze toch weg willen, dan mogen ze dat. "Er ligt dan alleen wel vijf meter sneeuw buiten de deur", glimlacht hij.
![](https://the-grid-user-content.s3-us-west-2.amazonaws.com/f5332df4-6409-4fed-b7d7-2b68e3b7de1b.jpg)

  Zelfs 's winters komen er tegenwoordig nog mensen de pas op gelopen, zelfs gefietst, verbaast Mittaz zich. Mensen worden steeds onvoorzichtiger, fronst hij. "Deze winter nog twee jongens die totaal onvoorbereid hier aankwamen terwijl we tot onze oren in de sneeuw zaten. Ze wilden de pas over naar Italië, waar langs de weg ravijnen zijn en het zicht heel slecht was. Mensen zijn zelf verantwoordelijk, maar ik heb ze aangeraden dat toch maar een andere keer te doen."  

> Een jonge hond krijgt allerlei stresstesten

Voor onbezonnen avonturiers als deze werd de sint-bernhard gefokt. Toch is niet elke sint-bernhard geschikt voor opsporing. "Voordat we aan de training beginnen, onderwerpen we een jonge hond aan allerlei stresstesten", vertelt Hölzer. Een hond moet in de eerste plaats niet snel schrikken, dus wordt gekeken wat hij doet bij onweer, vuurwerk, openklappende paraplu's. Pas als dat hem allemaal koud laat, wordt met de echte training begonnen.  
![](https://the-grid-user-content.s3-us-west-2.amazonaws.com/e99f3155-277e-4c61-b984-a96e576af7c8.jpg)

In de kennel leert Hölzer haar honden speuren, zodat ze in kunnen worden gezet om mensen te zoeken bij lawines. Terwijl hond Zoltan moet blijven zitten, verstopt ze een aansteker onder een steen. "Zoek!", zegt Hölzer. Al binnen een paar seconden heeft Zoltan de aansteker gevonden. Braaf blijft hij zitten wachten op zijn beloning. "Ja, jij bent slim. Jij wordt een goede speurder", richt Hölzer zich tot de enorme hond. "Maar anderen ... sommigen willen het echt niet snappen", verzucht ze. "Maar die zijn ook lief, hoor."  
![](https://the-grid-user-content.s3-us-west-2.amazonaws.com/b1ce773d-19a1-48bd-ac12-32c24ad88af6.jpg)

Hoe dan ook wil ze even een mythe uit de wereld helpen. "Een sint-bernhard draagt geen tonnetje met schnaps en heeft dat ook nooit gedaan", weet ze. "Voor een hond die in de sneeuw moet ruiken is het heel onhandig om zoiets om zijn nek te hebben hangen. Bovendien is alcohol funest voor iemand die onder een lawine heeft gelegen. Je lichaamstemperatuur daalt er namelijk nog verder mee." Woef!, blaft Zoltan. "Precies! Jij bent een slimme hond."  

## Checklist 

*  De Grote Sint-Bernhardpas ligt in Wallis, het meest bergachtige kanton van Zwitserland. Swiss (www.swiss.com) vliegt dagelijks vier keer van Amsterdam naar Zürich. Vanaf de luchthaven rijd je met de trein (www.sbb.ch) in tweeënhalf uur naar Visp, het meest centrale stadje. 
* * Het openbaar vervoer (trein, boot, bus) in de regio is op zijn Zwitsers geregeld, dus stipt. Wandel-, fiets-, mountainbike-, en zelfs kanoroutes zijn geïntegreerd in het openbaar vervoernet. Kijk op www.swisstravelsystem.com en www.switzerlandmobility.ch. 

* Op www.MySwitzerland.com vind je alle informatie over toeristisch Zwitserland en op www.wallis.ch alles over de regio.
Stilzitten voor een foto is voor een sint-bernhard een enorme opgave. Tot ver in de zomer ligt er sneeuw op de pas.