---
inFeed: true
hasPage: true
inNav: false
inLanguage: null
starred: false
keywords: []
description: 'Een safari is een van de mooiste reizen die je in je leven kan maken. Dat weten ook honderdduizenden andere toeristen die de populaire natuurgebieden van Afrika platlopen. De truc is om naar de onbekende parken te gaan: met een beetje geluk heb je die helemaal voor jezelf.'
datePublished: '2016-04-20T12:42:39.920Z'
dateModified: '2016-04-20T12:42:19.070Z'
title: Een wildpark voor jezelf in Kenia
author:
  - name: ''
    url: ''
sourcePath: _posts/2016-04-20-een-wildpark-voor-jezelf-in-kenia.md
published: true
authors: []
publisher:
  name: null
  domain: null
  url: null
  favicon: null
url: een-wildpark-voor-jezelf-in-kenia/index.html
_type: Article

---
# Een wildpark voor jezelf in Kenia

**Een safari is een van de mooiste reizen die je in je leven kan maken. Dat weten ook honderdduizenden andere toeristen die de populaire natuurgebieden van Afrika platlopen. De truc is om naar de onbekende parken te gaan: met een beetje geluk heb je die helemaal voor jezelf.**
![](https://the-grid-user-content.s3-us-west-2.amazonaws.com/5e1ef627-a0f0-4f82-8bb5-b7adc9635759.jpg)

Veruit de meeste toeristen die het Oost-Afrikaanse Kenia aandoen, gaan naar de wereldberoemde Masai Mara. Daar vindt elk jaar in augustus de grote trek plaats, wanneer honderdduizenden wildebeesten en zebra's over de grasvlaktes trekken, scherp in de gaten gehouden door hongerige leeuwen en busjesvol toeristen in kakikleurige safarikleding. In Meru National Park, in het midden van Kenia, vind je die laatsten niet. Als je hier op een gamedrive één andere auto tegenkomt, is het veel. En waar op de Masai Mara het de dieren echt niet uitmaakt of er nu zeven of acht autos staan te kijken, is een Landcruiser met safarigangers hier nog echt een bezienswaardigheid. ![](https://the-grid-user-content.s3-us-west-2.amazonaws.com/20558c5f-3011-487c-bab7-c4ee56783f8b.jpg)

Nieuwsgierig kijkt een kudde buffels dan ook op naar mijn auto. Met de neuzen omhoog proberen ze in te schatten wat voor vlees ze in de kuip hebben. "In een park als de Masai Mara zouden ze gewoon stug dooreten", zegt Michel Dechauffour van Leopard Rock Lodge, een van de weinige safaribedrijven in het park. 

Dechauffour zit hier al tien jaar, maar nog verveelt Meru hem geen moment. "Het is een bijzonder park", vindt hij. "Veel parken zijn óf savanne, of woestijn, of moeras. Hier vind je zowat alle landschappen van Kenia terug in één park. En je hebt altijd uitzicht op Mount Kenia, de hoogste berg van het land."

De grootste schat van het park wordt echter achter slot en grendel bewaard, constant bewaakt en in de gaten gehouden. In het hart van Meru, in een speciaal afgezet gebied, leven nu zo'n zeventig neushoorns, waarvan tien van de zeldzame witte soort.
![](https://the-grid-user-content.s3-us-west-2.amazonaws.com/4b15dee4-aef5-43a2-86a4-a51cd2640cc4.jpg)

Het hek rond het reservaat wordt constant nagelopen en gerepareerd om te voorkomen dat een neushoorn het minder goed beveiligde deel van het park intrekt. Het hek werkt alleen voor neushoorns: andere dieren lopen eronderdoor, springen eroverheen of, zoals een olifant, duwen het gewoon omver.

Ooit liepen er honderden neushoorns door Meru. Maar in de jaren tachtig werden ze bijna allemaal afgeslacht om hun hoorns, die gebruikt worden in Chinese kwakzalverij. Stropers teisterden het park, dat op sterven na dood was. Er moesten hele veldslagen worden gevoerd tussen parkwachters en stropers voordat het park weer een beetje hersteld kon worden.
![](https://the-grid-user-content.s3-us-west-2.amazonaws.com/9b50e4db-6fcb-4d09-843b-d1fd56181318.jpg)

Maar alhoewel de rangers van de Kenia Wildlife Service inmiddels zijn uitgerust met een verkenningsvliegtuig, is de strijd nog niet gewonnen. De laatste tijd neemt het stropen weer fors toe. Er lijkt een verband te zijn met de bouw van wegen door de Chinezen in het noorden van Kenia. Hoe dan ook: vandaag geen neushoorns, ze houden zich schuil in de struiken. "Neem het ze eens kwalijk", haalt Dechauffour zijn schouders op.
![](https://the-grid-user-content.s3-us-west-2.amazonaws.com/f974ca33-3906-4777-b01a-8ec8f2559ce6.jpg)

Dan maar op zoek naar leeuwen, die andere reden waarom Meru ooit vermaard werd. Dat gebeurde nadat de twee Britse biologen Joy en George Adamson hier in de jaren vijftig onderzoek deden. Toen George Adamson in 1956 uit zelfverdediging een leeuwin doodschoot die op hem afstormde, vermoedde hij dat ze dat deed om haar welpen te beschermen. Toen hij die even later inderdaad vond, nam hij ze mee naar zijn kamp om ze dan maar zelf op te voeden. Na een half jaar werden er twee naar de dierentuin in Rotterdam gezonden. 

De derde, Elsa, werd maandenlang door het echtpaar getraind om zelf te kunnen overleven in het wild. Elsa werd de eerste leeuwin ter wereld waarbij dat lukte en die bovendien ook nog zelf welpen kreeg: tot die tijd had men dat niet voor mogelijk gehouden.Tien jaar later slaagde George Adamson er nog een keer in, deze keer met een leeuw die als welp in het Britse warenhuis Harrods was verkocht (dat mocht toen gewoon nog). Toen zijn voormalige baasjes leeuw Christian een jaar later in het wild kwamen opzoeken, herkende hij ze. Het filmpje van de ontmoeting staat op YouTube. Niemand houdt het er droog bij.
![](https://the-grid-user-content.s3-us-west-2.amazonaws.com/af3592ff-d209-4ef5-a863-41cc26da1fb4.jpg)

Na een uur of wat hebben we er een paar te pakken. Zomaar langs de kant van de weg liggen er twee een siesta te houden onder een struik. Het klikken van de cameras vinden ze maar irritant. Lui slepen ze zich naar een wat afgelegener struik, waar de auto niet kan komen. Ze wachten op een kudde zebra's, die zich windopwaarts langzaam een weg hiernaartoe graast.

Maar de zon gaat al bijna onder, dus een 'kill' maken we vandaag niet meer mee. Dan maar naar het spartaanse kamp van de Adamsons, bovenop een rotsig heuveltje met uitzicht over zowat het hele park. De plek is ideaal voor een sundowner, een echte safaritraditie waarbij je niet veel meer doet dan een drankje drinken en genieten van de zonsondergang. Met uitzicht over Mount Kenia, gehuld in nevelen.

****