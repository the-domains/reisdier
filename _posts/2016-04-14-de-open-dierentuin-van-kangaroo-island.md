---
inFeed: true
hasPage: true
inNav: false
inLanguage: null
starred: false
keywords: []
description: 'Kangaroo Island wordt wel het Galapagos van Australië genoemd. Het hele eiland, onder de kust van de deelstaat South Australia, is een grote dierentuin zonder hekken.'
datePublished: '2016-04-14T10:31:32.188Z'
dateModified: '2016-04-14T10:31:16.998Z'
title: De open dierentuin van Kangaroo Island
author: []
sourcePath: _posts/2016-04-14-de-open-dierentuin-van-kangaroo-island.md
published: true
authors: []
publisher:
  name: null
  domain: null
  url: null
  favicon: null
url: de-open-dierentuin-van-kangaroo-island/index.html
_type: Article

---
Kangaroo Island wordt wel het Galapagos van Australië genoemd. Het hele eiland, onder de kust van de deelstaat South Australia, is een grote dierentuin zonder hekken.
![De schitterende kust van Kangaroo Island.](https://the-grid-user-content.s3-us-west-2.amazonaws.com/354d8576-ee9e-4ace-855e-996d49b81018.jpg)

Kangaroo Island is zo'n plek waar je bijna struikelt over de dieren. Je ziet ze overal: kangaroes en wallabies langs de kant van de weg, zeeleeuwen op het strand. Langs de kust zwemmen dolfijnen en walvissen. In de bomen zie je koala's en hoog in de lucht scheren adelaars. Op de straten van het stadje Kingscote moet je 's avonds voorzichtig lopen, anders bots je tegen een scharrelende pinguïn op.

Toch had het maar weinig gescheeld of alle dieren waren hier uitgeroeid. Toen de eerste kolonisten hier begin negentiende eeuw kwamen, waren de dieren een makkelijke prooi voor de jagers. In twintig jaar tijd legden bijna alle zeeleeuwen, walvissen en kangaroe's het loodje, voor hun vlees en vacht. Toen alles wel zo'n beetje was afgeslacht en jagen niet meer economisch rendabel was, verdwenen de jagers weer. ****
![De echidna is een eierleggend zoogdier.](https://the-grid-user-content.s3-us-west-2.amazonaws.com/f9ac0fe4-09c8-44d5-8920-bc8133de7e2d.jpg)

Het afgelegen eiland verdween weer van de kaart en stond vooral bekend als levensgevaarlijk. Langs de kust liggen tientallen scheepswrakken uit de negentiende eeuw, tegen de rotsen geslagen en gezonken. En zelfs al kwam je dan levend aan land, dan was je nog niet gered.

"Het duurde dagen om je een weg te banen door het dichte struikgewas", vertelt Lyn Bolto van Kangaroo Island Wilderness Tours. "Toen ik nog klein was, een jaar of veertig geleden, duurde het nog steeds een halve dag om ergens te komen omdat de wegen nog niet verhard waren."

Zo mooi en ongerept als Kangaroo Island vind je het tegenwoordig niet meer. De geïsoleerde ligging beschermde het wildlife ook tegen Europese ziektes en dieren: er komen hier geen vossen of konijnen voor. Die werden op het vasteland wel uitgezet en deden het daar héél goed. De miljard konijnen die het Australische continent nu telt, stammen allemaal af van de twintig stuks die eind negentiende eeuw werden uitgezet.
![De koala komt van origine niet voor op Kangaroo Island.](https://the-grid-user-content.s3-us-west-2.amazonaws.com/f46dfcee-8465-4314-ae1f-35596cd3e060.jpg)

De enige 'allochtoon' op Kangaroo Island is de koala, die hier eigenlijk niet voorkomt. De dieren zijn niet makkelijk te spotten zo midden op de dag, wanneer ze hun middagdutje houden. Hoog in de takken van de eucalyptusbomen wiegen ze zachtjes heen en weer in de bries. "Maar als het stormt komen ze wel naar beneden, hoor", grapt Bolto. "Anders worden ze misselijk."

Begin vorige eeuw werden er hier twintig koala's uitgezet. Hun 16.000 afstammelingen vormen nu de enige gezonde populatie in heel Australië. "Die op op het vasteland hebben allemaal geslachtsziektes", vertelt Bolto. "Daardoor planten ze zich maar moeilijk voort." Tegenwoordig leeft het eiland van de dieren en van de spectaculaire landschappen. De ruige kustlijn heeft beschutte stranden met turkooiskleurig water. Langs de hele kust leven duizenden zeeleeuwen. ![Zeeleeuwen rusten uit op het strand van Seal Bay.](https://the-grid-user-content.s3-us-west-2.amazonaws.com/1a01e675-5fec-459b-81d9-f16cd5acc14e.jpg)

Hun favoriete plek: het strand van Seal Bay. Omdat hier voor de kust een rif ligt, wagen zich hier geen witte haaien of orka's. Ze kunnen hier veilig uitpuffen van de jacht naar vis in diepe wateren. Ze zijn zo bekaf dat je ze tot op een paar meter kan naderen. Ze liggen te zonnen in het zand, de neus omhoog. "Zo maken ze hun luchtwegen schoon van al dat zoute water", legt Bolto uit. 

Volgens Bolto, geboren en getogen op het eiland, zijn er nog nooit zoveel dieren geweest als nu. "De populaties zijn zich nu pas, twee eeuwen nadat ze bijna uitgeroeid waren, aan het herstellen." Zodra het regent en het groen wordt, zie je overal in de grasvelden kangaroe's en wallabies, vervolgt de wildlifegids. En waar je vroeger moest speuren naar walvissen, is het tegenwoordig heel normaal om ze in een baai te zien dobberen. "We leven nu van de dieren", besluit Bolto. "Niet door op ze te jagen, maar door naar ze te kijken. Daarin zijn we toch een stuk vooruit gekomen als mensheid."
![](https://the-grid-user-content.s3-us-west-2.amazonaws.com/ae52b00c-ebf1-4534-b57c-4ca22700f6cf.jpg)

**Checklist**

Op Kangaroo Island zijn twee spectaculaire lodges. Het Southern Ocean Lodge ligt aan de zuidkust bovenop een klif. Je moet er wel je portemonnee voor trekken (neem een voorproefje op www.southernoceanlodge.com.au), maar daar krijg je wel een schitterend uitzicht over de oceaan voor terug. 

Op de noordkant van het eiland ligt Kangaroo Beach Lodges (www.kangaroobeachlodges.com.au). Deze super exclusieve lodge ligt verscholen in een privébaai, waar regelmatig walvissen en dolfijnen een kijkje komen nemen.

Alle informatie over het gebied is terug te vinden op de website van Tourism Australia: www.australia.com