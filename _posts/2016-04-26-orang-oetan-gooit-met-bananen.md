---
inFeed: true
hasPage: true
inNav: false
inLanguage: null
keywords: []
description: ''
datePublished: '2016-04-26T14:10:43.519Z'
dateModified: '2016-04-26T14:04:59.738Z'
title: "Orang-oetan gooit met bananen\L"
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-04-26-orang-oetan-gooit-met-bananen.md
published: true
starred: true
url: orang-oetan-gooit-met-bananen/index.html
_type: Article

---
# Orang-oetan gooit met bananen 

**Een ontmoeting met een echte orang-oetan in het oerwoud van Sarawak op Maleisisch Borneo is onvergetelijk. Zijn zachte wollige vacht heeft een hoog knuffelgehalte, maar toch blijft het aan te raden slechts op afstand van de sterke 'man van het bos' te genieten. **

![](https://the-grid-user-content.s3-us-west-2.amazonaws.com/1b31b05c-2066-4a9a-a59b-ed0f5ca6cfc9.jpg)

Gekraak in een dicht tropisch oerwoud betekent onheil. Tenminste voor de gemiddelde Nederlander, waar bossen ordelijk en overzichtelijk zijn. In ons land kan gekraak eigenlijk maar een ding betekenen: een onoplettende wandelaar die op een tak stapt. Maar hier op, Maleisisch Borneo kan van alles in het struikgewas zitten. "Daar zit iets, ik weet het zeker" fluistert toerist Johnnie (rasechte Amsterdammer), en wijst in de richting van het geluid.

Voor de zekerheid toch maar een stap naar achteren, veilig achter een muurtje. Weer datzelfde luide gekraak. "Ik hoorde het ook", fluistert Rotterdammer Sjaak zo mogelijk nog zachter. Het gekraak komt dichterbij, totdat ineens het struikgewas opzij wordt geschoven. Plotseling staat hij daar: de sterke man van het bos, een mensaap drie keer breder dan een mens.

![](https://the-grid-user-content.s3-us-west-2.amazonaws.com/064298f3-22af-4be2-8cf9-32d93a289e08.jpg)

De orang-oetans in het Semenggoh Wildlife Rehabilitation Centre op Maleisisch Borneo in de staat Sarawak zijn half wild. Ze zijn wees geworden of gered uit gevangenschap en naar dit opvangcentrum gebracht. De 22 oppassers trainen de 'beschadigde' orang-oetans hoe ze op eigen kracht moeten overleven in het wild. In de tussentijd struinen ze door het oerwoud, maar ze komen net zo vaak terug naar de voederplaatsen voor een gratis maaltijd. Ze krijgen in het park twee keer per dag eten, maar om gewenning tegen te gaan moeten ze wel naar het voedsel zoeken. De voederplaatsen wisselen steeds van plaats. Wanneer ze voldoende vaardigheden hebben om zichzelf in het wild te redden, worden ze vrijgelaten in nabijgelegen reservaten.

'Onze' orang-oetang komt duidelijk voor het witte gesneden brood en de bananentrossen die keurig voor hem klaarliggen. Het 23-jarige mannetje laat zich door niets of niemand weerhouden. De bezoekers kijken verwonderd, haast betoverd naar de bruuske uitstraling van de orang-oetan. Als een bullebak waggelt hij toch gracieus naar het keurig klaargelegde voedsel tussen twee bomen. Twee gitzwarte kraaloogjes, verstopt tussen de wangzakken, kijken lieflijk om zich heen. Zijn rode vacht glanst in de zon en de aaibaarheidsfactor is alweer hoog. De aap ziet er wollig uit, een beetje zoals een knuffeldier.

"Blijf wel een beetje op afstand", adviseert de oppasser. "Het is wel eens gebeurd dat een orang-oetan per ongeluk de huid van een arm heeft getrokken, omdat hij schrok van een reactie van een man die zijn arm onverwacht terugtrok." Dat de aap zeven keer sterker is dan de mens hoeft hij er echt niet bij te zeggen. "Wat is hij groot. Haast net zo groot als ik", fluistert de potige Amsterdammer vol ontzag. De orang-oetan oogt alleen veel kleiner, doordat hij zo gebogen loopt. Zijn handen en voeten compenseren de beoogde lengte. Bij iedere stap, bij iedere beweging die het mannetje maakt klikken fotocamera's, af en toe gevolgd door een flits. "Kijk uit", waarschuwt een van de oppassers. "Ze raken nogal snel geïrriteerd."

![](https://the-grid-user-content.s3-us-west-2.amazonaws.com/88a732e5-8b00-4689-90df-be0f802e58da.jpg)

De flitsen worden uitgezet, het geklik gaat onverminderd door. Deze orang-oetan lijkt het niet te interesseren. Als een handig aapje schept hij in een keer een half brood zijn bek in. Nonchalant gevolgd door een banaan. De maaltijd is te groot om in zijn geheel weg te happen. Met de overige bananen, sinaasappels en sneetjes in zijn voeten stapt hij maar weer eens op. Bovenin de boom eet hij gulzig de sinaasappelen en bananen. Achteloos gooit hij de schillen naar beneden. Af en toe regent het ook stukken brood. Als hij er genoeg van heeft, verdwijnt hij het oerwoud in, waar de vele bomen hem al snel opslokken. Totdat er niets meer overblijft dan een luid gekraak.