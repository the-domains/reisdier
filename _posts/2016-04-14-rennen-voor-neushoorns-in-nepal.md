---
inFeed: true
hasPage: true
inNav: false
inLanguage: null
starred: false
keywords: []
description: Wereldwijd worden massaal neushoorns gedood om hun hoorns. Maar in Nepal slagen natuurbeschermers erin de dieren te beschermen. Tijdens een wandelsafari zie je ze van héél dichtbij.
datePublished: '2016-04-14T10:22:06.258Z'
dateModified: '2016-04-14T10:21:52.781Z'
title: Rennen voor neushoorns in Nepal
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-04-14-rennen-voor-neushoorns-in-nepal.md
published: true
url: rennen-voor-neushoorns-in-nepal/index.html
_type: Article

---
Wereldwijd worden massaal neushoorns gedood om hun hoorns. Maar in Nepal slagen natuurbeschermers erin de dieren te beschermen. Tijdens een wandelsafari zie je ze van héél dichtbij.
![Het bos van Chitwan in de droge periode.](https://the-grid-user-content.s3-us-west-2.amazonaws.com/99288a89-2e5a-4ae6-8087-7360d488c71c.jpg)

Het is vroeg in de ochtend in Chitwan National Park, een natuurgebied van 900 vierkante kilometer aan de grens met India. We zijn met de zon opgestaan om wilde dieren te zoeken. Te voet. "Dat is namelijk de leukste manier van safari", glimlacht parkgids Reshom Banadur (34). "Je ziet dan namelijk veel meer." 

Het is ook een stuk spannender, want sommige van die wilde dieren zijn niet vies van mensen. En zeker niet van goedgevulde westerse toeristen. Om ons een béétje te beschermen tegen Bengaalse tijgers, dragen hij en hulpgids Shiva (28) dikke bamboestokken met zich mee. Voor een eventuele ontmoeting met een humeurige neushoorn heeft Reshom een ander advies: "Ren vooral níet weg in een rechte lijn. Een neushoorn rent 40 kilometer per uur en dendert zo over je heen. Zigzag, of zoek een dikke boom om achter te staan. Of nog beter: klim er in."
![Rishom verkent de bosjes.](https://the-grid-user-content.s3-us-west-2.amazonaws.com/0c4cde49-c4ac-43e4-8ede-0ab8e4a32c2f.jpg)

Met deze, uhm, geruststellende woorden gaan we op stap langs de oevers van een rivier. Het is het droge seizoen, dus we hebben grote kans een dorstig dier tegen te komen. Maar het dichte struikgewas maakt het moeilijk ver te kijken. Plotseling klinkt er luid geritsel en gekraak, pal voor ons. Een grijze schim schijnt door de bladeren. Shiva en Reshom maken van schrik een sprong in de lucht. Geheel tegen hun eigen advies in hollen ze hard de andere kant op. "Een neushoorn! Ren!"
![](https://the-grid-user-content.s3-us-west-2.amazonaws.com/2a769fab-7931-49ef-8a30-ed20d293402d.jpg)

Overal ter wereld worden neushoorns in grote aantallen gestroopt om hun hoorns. Die is volgens Oost-Aziatische kwakzalvers namelijk 'potentieverhogend'. Ook Chitwan ontkwam niet aan de slachting. Vooral begin deze eeuw, toen Nepal gebukt ging onder een Maoïstische opstand, werden er jaarlijks tientallen gedood. Telde het park in 2000 nog 612 neushoorns, in 2005 waren er nog 375 over. 
> 
> Vorig jaar hebben we tientallen jongen gezien.

Maar tegenwoordig zijn juist de stropers opgejaagd wild, dankzij de inzet van het Nepalese leger. Dat zijn keiharde soldaten, waar je geen ruzie mee wilt. Nepalese soldaten dienen als elitetroepen in het Britse leger, waar ze ingezet worden in heftige oorlogsgebieden als Afghanistan. Hun geliefde wapen is een enorm kapmes, dat ze gebruikten om Talibanstrijders mee te onthoofden.

Verspreid over het park zitten zo'n 1000 soldaten, diep verborgen in het bos. Samen met de parkbeheerders patrouilleren ze soms op een bijzondere manier: per olifant. Hoog op een olifantsrug blijft geen enkel stropershutje verborgen. Geen wonder dus dat de stropers massaal het park hebben ontvlucht. ![Vanuit de veiligheid van de boom bekijken we de situatie.](https://the-grid-user-content.s3-us-west-2.amazonaws.com/9e1619be-58f3-4c5c-a6d1-09534f3ad209.jpg)

Inmiddels gaat het weer uitstekend met de neushoorns. Bij de laatste telling in 2011 werden er 500 geteld. "Vorig jaar hebben we tientallen jongen gezien", vertelt Reshom terwijl we uitblazen van het klimmen. Hoog in een boom laten we de situatie op ons inwerken. Hulpgids Shiva (jonger, dus de sjaak) is naar beneden gestuurd om de neushoorn af te leiden. Luid gestamp in de bosjes doen het ergste vermoeden. "Maak je geen zorgen", stelt Reshom ons gerust. "Shiva is hier geboren en getogen, die loopt niet in zeven sloten tegelijk."

> Oh, dat is zijn toilet!

Het succes van Chitwan is ook te danken aan locals als onze gidsen. Omdat de omwonenden van het toerisme profiteren, hebben ze er belang bij om het natuurgebied te beschermen. "Kom maar naar beneden", horen we Shiva even later roepen. "Hij is weg." Inderdaad zien we het dier - met een onwaarschijnlijk hoge snelheid - de rivier in duiken en de andere oever opklimmen. Als we weer op de grond staan, wijst Shiva ons op een enorme berg neushoornstront. "Dat is zijn vaste toilet. Dat staat altijd in het midden van een neushoornterritorium, om het gebied af te bakenen. Dat we dat over het hoofd hebben gezien zeg, haha!" ![De verse pootafdruk van een tijgervrouwtje.](https://the-grid-user-content.s3-us-west-2.amazonaws.com/57d15765-8b51-46a2-b693-4cd3e77cc1e8.jpg)

Plots gebaart Reshom om halt te houden. Stokstijf staat hij stil. Weer een neushoorn? Nee. "Kijk op de grond", wijst hij. Daar in het zand staat een enorme pootafdruk van een tijger, zowat maat 40\. Een groot mannetje, weet Reshom. "Dit gebied is favoriet jachtterrein voor tijgers. Hier tussen het hoge gras zijn ze namelijk perfect gecamoufleerd." Er leven zo'n 125 tijgers in Chitwan en het gaat ze net als de neushoorns voor de wind. 

Maar de meeste mensen zien er pas één als het te laat is. "Om de paar maanden wordt wel een lokale boer gegrepen door een tijger", weet Reshom. "Een paar dagen geleden is hier op deze plek nog een wild zwijn gepakt." Even verderop komt er een tweede pootafdruk bij in het zand, iets kleiner. "Een vrouwtje. Dit spoor is heel vers." Maar zorgen hoeven we ons heus niet te maken, verzekert hij. "Met ons erbij kan jullie niets gebeuren! Ja toch?" 

**Checklist**

Shiva en Reshom werken voor het Rhino Resort. Kijk op [www.tigeradventureinn.com][0][. ][1]

[0]: null
[1]: www.tigeradventureinn.com