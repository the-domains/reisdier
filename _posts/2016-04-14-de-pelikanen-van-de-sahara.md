---
inFeed: true
hasPage: true
inNav: false
inLanguage: null
starred: false
keywords: []
description: De rivier de Senegal is een pitstop voor miljoenen vogels op hun reis van en naar Europa.  Massa’s vogels tanken bij in het zoete water in het Djoudj National Bird Sanctuary op hun reis over de uitgestrekte woestijn.
datePublished: '2016-04-14T17:03:17.029Z'
dateModified: '2016-04-14T17:02:43.602Z'
title: De pelikanen van de Sahara
author: []
sourcePath: _posts/2016-04-14-de-pelikanen-van-de-sahara.md
published: true
authors: []
publisher:
  name: null
  domain: null
  url: null
  favicon: null
url: de-pelikanen-van-de-sahara/index.html
_type: Article

---
## De rivier de Senegal is een pitstop voor miljoenen vogels op hun reis van en naar Europa.  Massa's vogels tanken bij in het zoete water in het Djoudj National Bird Sanctuary op hun reis over de uitgestrekte woestijn.
![](https://the-grid-user-content.s3-us-west-2.amazonaws.com/8217cb5e-aa1e-4913-be1e-430b673f20df.jpg)

Saint-Louis ligt aan de monding van de Senegal, de rivier die het land zijn naam gaf. De rivier druppelt dwars door de Sahara naar zee en bij de monding vormen zich wetlands. Een plek die trekvogels van en naar Europa zich geen twee keer hoeven laten vertellen. Met honderdduizenden tanken ze hier bij, de laatste pitstop voor de uitgestrekte woestijn.

Dus hoe prachtig Saint-Louis ook is: ik wil graag vogels zien. Of ze er ook zijn, dat weet je nooit in Afrika. Maar mijn gids is stellig: ik zal echt vogels zien. "Echt?" vraag ik vertwijfeld, want ik ben er inmiddels achter dat Senegalezen de neiging hebben het antwoord te geven waarvan zij denken dat jij dat graag wil horen. "Echt waar," wordt mij verzekerd, dus zetten we koers naar het Nationaal Park Djoudj, dat op een uur rijden van Saint-Louis ligt.

> Ben je er klaar voor?

Aan de rand van het park stappen we over in een motorbootje en varen we over meanderende rivier. Aan de oever groeit knalgroen riet, daarboven strekt zich een knalblauwe hemel uit. Op boomtakken boven het water zien we een visarend, witte en grijze reigers, tientallen slangenhalsvogels en op de oever een zonnende nijlkrokodil. Er komen hier zo'n vierhonderd soorten vogels voor en hoewel het geen doen is ze allemaal te zien, houd ik een lijstje bij. Visarend? Check! Afrikaanse lepelaar? Check! Purperreiger? Check!

Plots vraagt mijn gids lachend: "ben je er klaar voor?"

"Waarvoor?" vraag ik met lichte argwaan in mijn stem.

"Voor de pelikanen, natuurlijk. Achter deze bocht zitten er duizenden."
![](https://the-grid-user-content.s3-us-west-2.amazonaws.com/5010dfe3-af3a-4c9d-816f-a5e1c669a360.jpg)

Ik kijk hem aan alsof hij zijn verstand verloren heeft, want tot dusver verraadt de kabbelende stilte niets en ook de omgeving geeft niets prijs. Maar door de plotselinge, indringende geur van vogelpoep kijk ik toch vol verwachting naar wat er achter de bocht in de rivier ligt. Kom op, doorvaren.
![](https://the-grid-user-content.s3-us-west-2.amazonaws.com/13154cda-067d-4595-94ac-b2732b0dc1cd.jpg)

En dan... zit ik oog in oog met een, twee, drie... honderd, tweehonderd... argh, ik ben de tel kwijt... ontelbare pelikanen. Zittende, vliegende, zwemmende, brullende, etende, vechtende, water drinkende, hitsige pelikanen. Wauw! Wat blijkt? Vanaf half december tot en met maart verblijven hier tussen de tien- en twintigduizend vogels. "Dan is Djoudj de grootste pelikanenkolonie in de wereld", vertelt de gids met nauwelijks verscholen trots. Geen wonder dat het op de Werelderfgoed van UNESCO staat.
![](https://the-grid-user-content.s3-us-west-2.amazonaws.com/c4f631de-6a85-4d00-b052-cb0dfbce5c43.jpg)

Een eiland is helemaal bedekt met een tapijt van pelikanen; dat is voor de vogels die willen rusten. Het lijkt een chaos, maar als ik beter kijk, zit er toch een wonderlijke orde in, een beetje zoals een luchthaven. In de lucht vliegen pelikanen in formaties van tien, die een plekje zoeken om te landen. Die landing gaat elegant: zwempoten uit, even waterskiën, vleugels inklappen en weg taxiën, zodat de volgende 'slot' kan landen. Een groter stuk rivier lijkt wel bestemd voor opstijgende formaties: de vogels hebben veel aanloop nodig om de lucht in de komen.

Met een glimlach die ik nauwelijks van mijn gezicht kan vegen, kijk ik de vogels na. Langzaam verdwijnen ze in de verte van de horizon. En de penetrante vogelpoepgeur? Die ben ik alweer vergeten. Nou ja, bijna dan...