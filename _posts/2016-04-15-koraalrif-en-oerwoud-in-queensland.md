---
inFeed: true
hasPage: true
inNav: false
inLanguage: null
starred: false
keywords: []
description: 'Voor de deur ligt het Groot Barrièrerif en bij de achterdeur het subtropische regenwoud. Het hoge noorden van Queensland in Australië is Werelderfgoed, met bijzondere en beschermde diersoorten. En vooral veel nattigheid.'
datePublished: '2016-04-15T14:12:34.313Z'
dateModified: '2016-04-15T14:12:19.780Z'
title: Koraalrif en oerwoud in Queensland
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-04-15-koraalrif-en-oerwoud-in-queensland.md
published: true
url: koraalrif-en-oerwoud-in-queensland/index.html
_type: Article

---
# Koraalrif en oerwoud in Queensland

**Voor de deur ligt het Groot Barrièrerif en bij de achterdeur het subtropische regenwoud. Het hoge noorden van Queensland in Australië is Werelderfgoed, met bijzondere en beschermde diersoorten. En vooral veel nattigheid.**
![](https://the-grid-user-content.s3-us-west-2.amazonaws.com/710820d5-d887-49eb-8247-573efdcf94d6.jpg)

In de vroege morgen vertrekt de Poseidon richting het Groot Barrièrerif. Aan boord bevinden zich 45 toeristen, die met grote nieuwsgierige ogen om zich heen kijken en een stuk of acht bemanningsleden die de boottrip gladjes laten verlopen.
![](https://the-grid-user-content.s3-us-west-2.amazonaws.com/cfb4087d-7c55-4c54-a394-1c16e3268bdd.jpg)

De Nederlandse Herold Prins (43) is een van de bemanningsleden. Hij is de bioloog aan boord, die voor, na en tussen alle snorkelmomenten tekst en uitleg geeft over de flora en fauna van het grootste koraalrif ter wereld. En ook tijdens de snorkelmomenten springt hij vol enthousiasme mee het water in om, wie wil, de mooiste plekken van deze onderwaterwereld aan te wijzen en er iets over te vertellen.

> Het enige dat hier ontbreekt is sneeuw

Ooit in Venezuela als duikinstructeur begonnen, is Prins via allerlei omzwervingen met vrouw en dochter in Australië terechtgekomen. "Voor een marinebioloog is Port Douglas de ideale plek om te zijn. Voor de deur ligt het rif, vlakbij is een tropisch regenwoud, er zijn mooie stranden en er zijn zelfs bergen in de buurt. Het enige dat hier ontbreekt is sneeuw," lacht Prins.
![](https://the-grid-user-content.s3-us-west-2.amazonaws.com/27623885-f4d9-405a-a2a4-6650a3d6aeb8.jpg)

De Poseidon legt aan bij drie verschillende plekken, die luisteren naar namen als Anybody's, Totem en Castle Rock. Hoewel de drie plekken allemaal iets magisch hebben, is het de laatste stop die bij iedereen de meeste indruk maakt. Castle Rock is een groot rond rif dat vanuit de diepte als een pilaar in het niets lijkt te staan. Eromheen zwemmen honderden vissen in alle kleuren van de regenboog en in verschillende maten.

> Blijf van het koraal af

Het immense rif dat veel toeristen trekt staat sinds 1972 op de Werelderfgoedlijst van UNESCO. Om het rif zo min mogelijk te beschadigen roept Prins verscheidene keren tijdens de trip dat er minstens een armlengte tussen jou en het rif moet zitten. "Blijf van het koraal af." ![](https://the-grid-user-content.s3-us-west-2.amazonaws.com/a7d359d1-f6f6-4f04-ad9f-58fa206c2801.jpg)

En aan het einde van de dag worden de ervaringen tussen de toeristen verrukt uitgewisseld. "Ik heb een haai gezien," roept de een, terwijl de ander vertelt dat hij oog in oog zwom met een schildpad. De dag is bijzonder geslaagd en wordt proostend afgesloten met een Victoria Bitter op het dek.
![](https://the-grid-user-content.s3-us-west-2.amazonaws.com/e2165d54-f569-40d6-981b-90def8d04da7.jpg)

De volgende dag duik ik het Daintree Rainforest in, een van de oudste ecosystemen ter wereld met bijzondere planten, bomen en dieren. Dwars door het regenwoud stroomt de Daintree rivier, waarover kleine rivierboten varen om het regenwoud vanaf het water te bekijken.

> Er is nu teveel water

Aan beide kanten van de rivier vormen de hoge bomen een dichte, groene wand. Af en toe fladdert er verschrikt iets op uit de bebossing. Soms fladdert er een mooie vlinder voorbij. Een koor van kikkers kwaakt. Een keer spot ik een bijzonder vogel, een rosse valkuil, die normaal gesproken alleen 's nachts gesignaleerd wordt. Het maakt de oorverdovende afwezigheid van de anders altijd in grote getale aanwezige krokodillen een beetje goed. "De beste periode om de krokodillen te zien, is van juni tot en met oktober," vertelt Tony, de kapitein van de rivierboot. "Nu is er teveel water, waardoor het moeilijk is de dieren te spotten."
![](https://the-grid-user-content.s3-us-west-2.amazonaws.com/21fb7851-d252-4e36-bfee-ca5505f0ef47.jpg)

Dan maar het droge land op. Of nou ja, droog. Zoals het een goed regenwoud betaamt, begint het net te regenen als Warren in Mossman Gorge zijn wandeling door een deel van het regenwoud wil maken. Terwijl ik naarstig op zoek ga naar paraplu en regenjas, blijft Warren met een grote glimlach om zijn mond en pretogen in de regen staan en kijkt geanimeerd toe. "Iemand moet de regendans hebben gedaan," merkt Warren droog op en grinnikend loopt hij het regenwoud in.

"O, en als je een slang ziet, laat het me dan meteen weten," begint Warren zijn verhaal. Met twee ondeugende ogen kijkt hij me aan, terwijl ik hem met grote verschrikte ogen aanstaar. "Dan ren ik weg."
![](https://the-grid-user-content.s3-us-west-2.amazonaws.com/e393f967-2a5d-40a9-823e-7b3319da3576.jpg)

Warren is een Aboriginal gids die al twintig jaar wandelingen door het regenwoud maakt en met de natuur binnen handbereik een stukje van zijn immense kennis aan iedereen die geïnteresseerd is, vertelt. Aboriginals hebben kennis van zaken. Of dat nu hier in Queensland is of in Western Australia, aan de andere kant van het land. Een tour door een stukje wildernis is altijd een interessante en leerzame ervaring. Ze weten zo ontzettend veel van alle bomen, planten, bloemen en struiken af dat het je soms duizelt.

Met elk onderdeel kunnen ze wel weer iets anders. Vaak is het genezing van misselijkheid of  een andere ziekte, maar soms wordt een blad ook gewoon als zeep gebruikt. Warren laat het allemaal zien en doet het allemaal voor. Van een struik plukt hij een aantal bladeren die hij fijn begint te knijpen tot een rolletje. Zodra hij er water van de rivier bij doet, begint het blad harder te schuimen dan de beste badschuim. Hoewel het niet naar geparfumeerde zeep ruikt, word ik er lekker schoon van.

## Checklist

* Er zijn verschillende manieren om in Australië te komen. Zoals met vliegtuigmaatschappij Cathay Pacific, via Hong Kong. Je kunt de enorme vliegreis in tweeën splitsen door een paar dagen in Hong Kong te verblijven. Cathay Pacific verzorgt dagelijks rechtstreekse vluchten van Amsterdam naar Hong Kong: www.cathaypacific.nl

* Een dagje naar de Great Barrier Reef kan met Poseidon: www.poseidon-cruises.com.au

* De Daintree River Cruise en de regenwoudwandeling onder begeleiding van een Aboriginal zijn te boeken via Tropical Horizon Tours: www.tropicalhorizonstours.com.au

* Meer informatie over het Daintree regenwoud op www.daintreerainforest.com 

* Een bijzondere plek om eens te overnachten is Thala Beach Lodge: www.thalabeach.com.au 

* Wil je weten waar je nog meer kunt overnachten? Kijk dan op www.tq.com.au, de officiële site voor Queensland.

**[][0][][1][][2][][3]**

[0]: http://www.cathaypacific.nl/
[1]: http://www.tropicalhorizonstours.com.au/
[2]: http://www.daintreerainforest.com/
[3]: http://www.thalabeach.com.au/